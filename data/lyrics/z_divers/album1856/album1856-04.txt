Eer aan Lourens Jansz. Coster.

Op! Broeders, op, naar Haarlem heen,
Daar wacht ons vreugd, en vreugd alleen,
Daar wil men Coster eeren.
Komt Nederlander, wie g’ook zijt,
Toont dat deez’ dag U ook verblijd
En wil die vreugd vermeeren.
Met ‘t oog daar op ‘t metaal gerigt,
Acht het ons hart zich tot een pligt,
Om God er voor te danken.
Dat hij op Neerlands dierbre grond,
Een Engel ter verlichting zond,
Heft aan dan, vreugde klanken.
Ja Guttenberg, waart gij het niet
Die ras naar ‘t Duitsche grond gebied,
Met Costers vond ging strijken?
Daar plantet gij die kunst toen voort,
Maar toch uw daad is ongehoord,
Met andre eer te prijken.
Laat Nederlanders, laat ons vrij,
Het zij in woord of melodij
Den ware Vinder kroonen
Hij is en blijft de letterheld.
Hij heeft de kunst in ‘t licht gesteld,
En wij zijn Costers zonen.
Komt dan, daar ‘t regt en billijk is,
Ter zijner nagedachtenis
Een waardig lied gezongen.
Gij zangers deelt ook in die gunst,
Heft aan ‘t Muziek stuk “Costers-kunst”
Dan is de vreugd voldongen.
