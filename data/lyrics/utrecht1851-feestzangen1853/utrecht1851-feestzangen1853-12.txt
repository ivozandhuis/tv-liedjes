Vriendenzang

Komt, Vrienden! komt, en zingt verheugd,
Laat ons geen tijd verliezen,
In KOSTER’s zalen voegt de vreugd,
Daar mag geen wijn bevriezen;
Komt, zingen wij verheugd van geest,
Tot lof van LAURENS KOSTER’s feest.

Viert, Drukkers, Zetters, Binders, zaâm,
Het feest met blijde zinnen,
De vreugde zij u aangenaam,
Zij doet, bij vriendschap, winnen.
Zoo klinken wij, verheugd van geest,
Tot lof van LAURENS KOSTER’s feest.

Dat ’t Kopperfeest nu en altijd
Ons stof tot juichen geve,
En dat wij, telkens zóó verblijd,
’t Nog jaren moog’ beleven;
Dan drinken wij, verheugd van geest,
Tot lof van LAURENS KOSTER’s feest!

