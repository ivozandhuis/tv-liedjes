De vriendschap

TE ZAMEN.
Triomf! in deze zaal
Zweeft nu de feestbokaal
Gulhartig rond.
En bĳ den blijden dronk,
Die hier de vriendschap schonk,
Is al wat vreugde biedt
Het voorwerp van ons lied.

MANNEN.
Al dekt de winternacht
Natuur haar gloed en pracht
Met somberheid:
Toch klinkt, met blij geluid,
Ons lied den boezem uit,
Omdat deez’ vriendenkring,
Haar tweede jaar bezing’.

VROUWEN.
Niets wat niet lieflijk is
Wat niet bekoorlijk is
Huldigt ons hart;
Maar wat hier wordt geplant,
Wijden wij hart en hand;
Daarom ook dat uw vreugd
Ons hart zoozeer verheugt.

MANNEN,
Komt, Broeders! slaat de hand,
Tot vorming van den band
Getrouw in één!
Dan viert men, blij van geest,
Elk jaar het Kopperfeest,
Dan gaat steeds ongestoord
’t Nut en Genoegen voort.

VROUWEN,
Wij slaan met biddend oog,
Den blik tot God omhoog,
Voor uw geluk.
Leef steeds in zegening;
Bloeit de Vereeniging,
Dan ziet ons ieder jaar
Hier bij deez’ Vriendenschaar.

MANNEN.
Triomf! het schoon geslacht
Word’ hulde toegebragt
Op dezen stond:
Blijft, Zustren! onderling,
Ook ’t sieraad van deez’ kring
Dan zal, wat ook verdwijn,
Steeds Vriendschap gastvrouw zijn.

TE ZAMEN.
Waar Vriendschap zóó ’t gevoel
Vereenigt tot één doel
Dáár woont geluk;
Dáár schittert schooner glans,
Dáár vlechten wij een krans,
Dáár blijft ons hart gewijd
Aan liefd’ en dankbaarheid.
