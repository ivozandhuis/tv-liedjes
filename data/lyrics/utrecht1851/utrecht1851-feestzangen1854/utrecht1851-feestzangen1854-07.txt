DE DRUKKUNST.

Komt, Feestgenooten, opgestaan! 
Ter eer der Kunst gezongen, 
Die 's werelds heilzon op deed gaan. 
Het pleit is lang voldongen, 
Dat nergens dan op Neêrlands grond 
De wieg der eedle Drukkunst stond ! 

Dat ieder volk zijn helden noem,
Wij hechten hooger waarde 
Aan Kosters Kunst en Kosters roem, 
Als lichtpunt voor heel de aarde: 
Zij, de eeuwge glans van Nederland, 
Zij is 't, die nacht en ondeugd bant! 

O, Drukkunst, edle gave Gods !
Hoe ook belaagd, besprongen, 
Gij blijft, bij elken zwaai des lots, 
Met geestdrift steeds bezongen; 
En, waar uw invloed heerschend is, 
Verdrijft gij dwang en duisternis ! 

Hadt gij, o Kúnst ! geen licht gebragt,
Had Koster 't niet verkregen, 
Wij leefden nog in sombren nacht, 
Genoten niet dien zegen, 
Die uit zijn vindingrijke hand 
Door de eerste Letter kwam tot stand. 
