HEILZANG.

Komt, Zetters, Drukkers, Binders, zaâm,
Verbroederd in dees rij, 
Één zaak is nog niet afgedaan : 
Vat spoedig en verheugd die aan, 
Elk voel zich 't harte dankbaar slaan 
En breng het zijne bij.

't Bestuur van de Vereeniging:
Genoegen, maar ook Nut! 
Heeft aanspraak op erkentenis, 
Dit is zóó zeker en gewis 
Als schoon is de Verbindtenis, 
Die ons voor leed beschut.

Wie voelt niet 't zware van hun taak
Bij ziekte, ramp of druk ? 
Dat men de zaak eens goed beschouw': 
Zij zijn de mannen, op wier trouw 
Men altijd even veilig bouw, 
Die trouw is ons geluk.

Ontvang dan, waardig Mannental !
Den dank uit 's harten grond: 
Dat God u zijnen zegen geef, 
En gij in vrede op aarde leef, 
't Geluk bestendig u omzweef, 
Dit wenscht u aller mond.
