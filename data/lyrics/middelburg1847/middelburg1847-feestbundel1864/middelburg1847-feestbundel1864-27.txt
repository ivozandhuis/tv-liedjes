Gelegenheids-zang.

De zon dook in het westen neder,
Het heldre daglicht is voorbij,
De avondstond verscheen al weder,
En duisternis staat haar ter zij; —
Doch, waar bij ’t klinken der bokalen,
In vriendschap men te zamen is,
Waar vergenoegd wij adem halen,
Dáár weet men van geen duisternis.

Dáár, waar wij vrolijk dansen, springen,
En, bij vernieuwing, iedren keer,
Het schoone grootsche beeld omringen
Van onzen Schutspatroon en Heer;
Waar wij hem, die een zestal jaren
Steeds ’t doelwit onzer zangen is,
Al weder schoone lauwren garen,
Dáár weet men van geen duisternis.

Komt vrienden; dat we dit bedenken,
Dan zal ’t aloude Kopperfeest
Ons heden weêr dat heilzoet schenken,
Dat steeds ons doel nog is geweest.
Dan zal ontwijfelbaar ons juichen,
— Wanneer wij zitten aan den disch, —
Ook wel van deze taal getuigen:
„Hier weet men van geen duisternis.”

Geen somber nachtvloers dáár te vinden,
Waar men getrouw de leus beleeft,
Die ons mag aan elkandren binden; —
O! worde nooit die les weêrstreefd;
Dan zullen wij, bij ons verkeeren,
Ten allen dage ook gewis
Tot spijt van velen triumferen,
Die dolen in de duisternis.
