Aan de Drukkunst.

't Is de druk, de druk, de druk
Die hier ons lot doet bloeijen;
't Is de druk, de druk, de druk
Die hier ons schenkt geluk.

Als Coster's ware volgelingen
Zij ook zijn naam door ons herdacht,
En willen wij een loflied zingen
Aan wat ons hier te zamen bragt.
Wij zetten en wij drukken
Of binden naar de kunst,
En streven, moogt ’t gelukken!
Naar onzer meesters gunst.
't Is de druk, enz.

In alle vormen, alle wijzen
Wordt Coster’s vond door ons betracht;
Wij koken alle letterspijzen,
Waarop het leesgraag menschdom wacht;
Wij toch zijn de opperlieden,
Gedienstig, flink en rap
Om stoflijk hulp te bieden
Aan kunst en wetenschap.
't Is de druk, enz

't Zij dat onze arbeid strekt tot stichting,
Of wel tot streeling van ’t gemoed;
't Zij dat die meêwerke aan verlichting,
Of wel den geest vereedlen moet;
Of dat, in lager perken,
In almanak of krant,
De vruchten van ons werken
Verspreid zijn door het land;
‘t Is de druk, enz,

Lang moge dan de drukkunst prijken,
Den boom gelijk, in vollen bloei,
Die ons met vruchten zal verrijken,
Zoo wij slechts zorgen voor zijn groei;
Blijv’ dit dan ons bedoelen,
O, makkers! te aller tijd,
En staven we ons gevoelen
Door ’t lied den druk gewijd:
't Is de druk, enz,