Feestzang.

Opwaarts! gij, o Costers zonen,
Met uw vrouw of maagd ter zij,
Om het feest ook te bekroonen,
Met een zang in melodij; —
Komt verheugd deez’ feestzaal binnen
En viert Koppermaandagfeest,
Vriendschap blijven wij beminnen,
In een waren Costers-geest.

Ja, de leus die wij aanschouwen,
En de spreuk die stemt het meê,
Dat dit feest ons geeft vertrouwen,
Op den band van H. en V.,
Komt, dat wij dit feest dan vieren,
In gepasten zang en dans,
En bokalen lustig zwieren,
Jublend bij den vriendentrans.

Dat ook luide toasten toonen,
Triumferend in het rond,
Voor het welzijn der Patroonen,
Heil zij hen! — getuigt elks mond;
Dat wij de gezondheid drinken
Van hen en van onzen kring,
En de glazen lustig klinken,
Hier, als altijd onderling.

Dat dan Harmonie moog schijnen
Als een toorts der maatschappij,
En haar luister niet verdwijnen,
Maar dat onze leuze zij:
Broederlijk den twist te slechten,
Die er somtijds mogt ontstaan,
En den band steeds vaster hechten,
Dan blijft H. en V. bestaan.
