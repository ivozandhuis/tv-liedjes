De letterzetter.

Dat vrij een woekraar schatten schraap,
Dat is altijd zijn meeste vreugd,
Mijn hart is als ik letters raap,
Veel meer dan hij verheugd;
Heb ik de kas maar boordevol,
En raak ik dan weer aan den slag,
Dan kwelt mij zorg noch zielsverdriet,
Bijna, bijna den ganschen dag,
Hura, hura, hura, hura, hura!
Dan kwelt mij zorg noch zielsverdriet,
Bijna den ganschen dag.

Ik werk met vlijt van ’s morgens vroeg
Tot dikwerf in den nacht:
Doch ga ook vaak naar Bolle Piet,
Waar mij mijn glaasje wacht —
Wat kan nog grooter vreugde zijn,
Voor ieder deugdzaam eerlijk man,
Dan dat hij ’s daags met ijver werkt,
Doch soms dan ook eens drinken kan,
Hura, hura, hura, hura, hura!
Dan dat hij ’s daags met ijver werkt,
Doch soms eens drinken kan.

En heb ik dan mijn glaasje vol,
En mijn tabak in brand,
Dan spreek ik trots de beste meê
Van ’t heil van ’t vaderland.
Wat zoudt gij, o geleerden, zijn,
Wat zoudt gij wezen, dichtrenrei,
(Neem eerbiedvol uw slaapmuts. af!)
Wat waart gij zonder mij?
Hura, hura, hura, hura, hura!
Neem eerbiedvol uw slaapmuts af!
Wat waart gij zonder mij ?

Hoe vele dichters zijn er niet,
Hoe menig wijze man,
Wiens slecht gekrabbeld kattenschrift
Men naauwlijks lezen kan.
Uw roem raakt spoedig naar de maan,
Gewis, o grooten dezer aard,
Zoo haar geen Leterzettersknecht
Voor ’t nageslacht bewaart.
Hura, hura, hura, hura, hura!
Zoo haar geen Letterzettersknecht
Voor ’t nageslacht bewaart.