Afscheids-lied.

Komt vrienden, allen opgestaan,
Met een verrukt gemoed,
En heffen wij den slotzang aan,
Tot onzen afscheids-groet.
Wij zijn hier op dit heugelijk feest
Zoo vrolijk en zoo blij,
Als vrienden bij elkaâr geweest,
Dat dit voldoende zij.

Laat ons nu denken aan den tijd,
Die al ons doen gebiedt,
En sluiten wij deez’ plegtigheid ,
Thans met een afscheids-lied;
Een afscheids-lied op blijden toon,
Verbindt den vriendschaps-band;
Dat dus het eind het werk bekroon’,
En reikt elkaâr de hand.

Zoo zijn wij allen wel voldaan;
Elk heeft zijn taak volbragt;
En wenscht nu, bij het huiswaarts gaan,
Elkaâr een goeden nacht.
Een goeden nacht, o, vriendenschaar!
Zoo klinkt het in het rond:
Dit wenschen wij verheugd elkaâr,
Al daagt de morgenstond.

Dus, goeden nacht! o vriendenrij!
Zoo klinkt ons afscheids-lied!
Dat elk dit feest gedachtig zij,
Het zijne hulde biedt.
Daarop den beker in de hand,
Altijd van zessen klaar,
Geklonken op den vriendschaps-band,
En ’t afscheid aan elkaâr.
