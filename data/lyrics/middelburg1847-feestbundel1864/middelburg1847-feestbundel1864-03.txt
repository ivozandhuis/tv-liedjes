KOPPERMAANDAG 1849

Gezellen! die der boekdrukkunst
Uw vlijt en krachten wijdt,
En allen, die in uw bedrijf
Er aan verbonden zijt!
Komt, stellen wij vereend van zin,
En opgeruimd van geest,
D'alouden drukkers-hoogtijd in:
Het Koppermaandag-feest!

De drukkunst wordt door ons bemind,
Wij roemen onzen stand,
Wijl Harmonie ons zamen bindt
Met Vriendschaps heilgen band.
Deez’ dag — in Zeeland nooit voorheen,
In Holland vaak herdacht —
Word’ hier door ons nu weltevreên
De eerste toast gebragt.

Vooraf klink’ echter onze toon,
Welmeenend, blij te moe,
Elk onzer wijde zijn Patroon,
Een blijden heilgroet toe:
Dat tot hun eer de Drukkunst bloei
In Zeelands eerste stad,
Bij elk van hen de welvaart groei
Die haar naar waarde schat!

Zij bloeije alom in ’t vaderland,
Van slaafsche banden vrij,
Opdat zij steeds in elken stand
Verlichting mild versprei; —
En schenkt ze ons mildelijk het loon
Van drukke werkzaamheid,
Dan wordt haar steeds op dankbren toon
Ons vreugdelied gewijd.
