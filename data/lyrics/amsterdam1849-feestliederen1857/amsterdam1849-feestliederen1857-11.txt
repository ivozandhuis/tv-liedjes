De drukkunst, het juweel der aarde

Lof! Drukkunst, voedster van verstand,
Zij u op aarde toegezongen;
Maar allermeest in Nederland,
Waar ge 't eerst de domheid heb verdrongen.
Van Frizo's erf tot Godfried's grond,
Zingt men u eer op hooge toonen,
Ge ontgloeidet heel het wereldrond,
Maar bleef in Bato's streken wonen.

Ge ontstak in Haarlems grijzen wal,
Een zon van onverdoofbren luister,
Die Belg en Brit, Germaan en Gal,
Ontrukte aan 't dwangjuk van het duister!
't Verstand door uwe hand geleid,
Nam toe in kracht en in vermogen;
En vruchten der verganklijkheid,
Hebt gij 't verzwelgend niet onttogen.

Uw glans drong van Europa's grond
In Azie dorre zandwoestijnen,
En waar de staf der dweepzucht stond,
Deedt gij de zon der waarheid schijnen.
Ge omvatte in uw rijksgebied
Het Zuiderstrand en Westerstroomen,
Ge onttrok u 't koude Noorden niet,
En schreef uw naam langs de Oosterzoomen.

Ontvang, hierom, ook onzen dank,
In 't staamlend lied, dat wij u zingen,
Maar neen, u loont geen ijdlen klank,
Gij leeft in 't hart der stervelingen.
Zwaai hier uw vredestaf in 't rond,
Drijf duisternis uit deze streken,
Zoo zal van Neerlands dierbren grond,
Steeds 't dankbaar nageslacht nog spreken.
