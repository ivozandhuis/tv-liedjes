De bron der kunsten

Van alle kunsten op deez’ aard ,
Is ons die kunst het meeste waard ,
Door COSTER uitgevonden ; 
Zij is een schat van groot gewigt,
Die alle kunsten heeft gesticht,
Die later nog ontstonden.

't Is groot gesproken, maar voorwaar,
Hoe stond het voor vier honderd jaar,
Met 't menschdom wel geschapen?
Men zag een enkle schrandre kop,
En nu voert iedereen ten top,
Geleerdheid in zijn wapen.

Vond men er duizenden bijeen
Die wijze menschen van voorheen ,
Hoe zouden zij zich schamen,
Wanneer zij voor een dag vier, vijf,
Tot onderzoek of tijdverdrijf,
Eens om te kijken kwamen.

Wij leidden hen in korten stond,
Als proefje, eens Europa rond,
In stoomboot of spoorwagen ;
En hielden dan als grap daarna,
Met Azia of Afrika,
Een praatje, dat ze ‘t zagen.

Ook lieten wij hen bovendien ,
Een drukkerij in werking zien ,
Om daardoor te bewijzen,
Dat COSTERS nagedachtenis ,
De grootste van de wereld is;
Wat zouden zij hem prijzen.

Zij wouden zeggen: op deez’ aard,
Is Drukkunst ons het meeste waard ,
Zij is de bron van 't leven,
De kiem, der kunsten bakermat ,
Die groote, onwaardeerbre schat,
Is wel door God gegeven.
