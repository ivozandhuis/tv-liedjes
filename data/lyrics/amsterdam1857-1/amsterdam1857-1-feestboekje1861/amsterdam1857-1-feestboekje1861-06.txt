Aan de drukkunst

Drukkunst! wie zou u niet loven,
U niet prijzen in zijn lied !
Ja, gij gaat het al te boven,
Wat men hier op aarde ziet!
Neen, onz’ lof
Valt in ’t stof,
Bij het zien der zegeningen,
Die ons door uw magt omringen;
Neen, naar waarde kunnen wij
U niet roemen, wie ’t ook zij.

Heerlijk was het licht ontstoken,
Toen ge op aard waart neêrgedaald,
En de mensch, in slaap gedoken,
Door uw heilglans werd bestraald.
Door uw licht
Is gesticht
Eene bron van wetenschappen,
Die ons anders zou ontsnappen,
Zoo de Drukkunst niet haar gloed
Had gestort in ons gemoed.

Ja, Herschepster van ons leven,
Van de gansche maatschappij!
Wie zou u geene eere geven,
In deez Typographenrij!
Ieder lid
Wenscht en bidt,
Dat hij moge blijven werken,
Om uw rijk te helpen sterken,
Zoo gij maar haar burgerstand
Handhaaft door het gansche land.

Ja dan zullen drukkers, zetters,
Binders, gieters en zoo voort,
Uwen naam in gouden letters
Hangen aan een zilvren koord.
En hun tijd,
Met veel vlijt,
Wijden aan de kunst der kunsten,
De eerste onder des Hemels gunsten;
En haar roem, door ons verkond?
Galme heel de wereld rond.
