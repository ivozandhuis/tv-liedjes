DANKTOON EN HEILBEDE

BESTUUR.
Den schoonsten avond van het jaar
Bragt ons weêr deze dag. 
Wees welkom ! trouwe Vriendenschaar ! 
Hier, waar elk juichen mag. 
Smaak alles, wat de vreugde u biedt, 
Met vrouw of meisje, blij; 
Doch, welk een vreugd gij ook geniet, 
Houd u van smetten vrij!

LEDEN.
Is tweemaal reeds het Kopperfeest
Door ons met eer gevierd, 
Zie hoe thans weêr dezelfde geest 
Ook op het derde ons siert. 
Steeds onbedwongen zij de vreugd, 
Doch eervol zij 't genot: 
Elk onzer denk steeds aan de deugd, 
Zij schenkt het heilrijkst lot.

VROUWEN.
Zoo blij als Vrouwen kunnen zijn,
Ziet 't derde Feest ons hier; 
Wij wenschen, bij een vol glas wijn, 
U-allen veel plaisier ! 
Geniet wat liefde en trouw kan biên, 
En 't feestgenot verhoogt, 
Wij zijn verheugd, 't gevolg te zien 
Van 't Doel, dat gij beoogt.

LEDEN.
Gelukkig, zeker, noemen wij
Het zamenzijn dees stond, 
Doch, wie liet ons van 't ziekzijn vrij, 
Die andren er aan bond ? 
GOD gaf gezondheid ons tot deel, 
Verhoorde ons-aller beê: 
Want kranken telden wij niet veel 
En ieder was tevreê.

TE ZAMEN.
Stijg dan uit onzen Broederkring
De dank ten Hemel in, 
Voor 't goed, dat de Vereeniging 
Ontving, in ruimen zin; 
En smeeken wij, dat God ons doel: 
» Het helpen van elkaêr 
Bevordren moog, en ons gevoel 
Hem dank nog menig jaar.
