De boekdrukkunst herdacht

Zijt welkom in Apollo's zaal,
Geachte Kunstgenooten!
Dat vreugde ons alom bestraal',
Deez' dag voor ons ontsloten;
Komt, reiken wij de broederhand,
Door kunstmin aan elkaar verpand;
Laat ons vereenigd zingen,
Niets moet de vreugd verdringen,
En roemen wij de Boekdrukkunst,
Geteeld op Neerlands Grond,
Die door des Hemels dierbren gunst,
vervuld het wereldrond.

In Oost en West, in Zuid en Noord,
Verspreidt zij milde stralen,
Haar invloed gaat onschatbaar voort,
En blijft met zegen dalen;
In 't hart, dat steeds meer kennis tracht,
Woont zij met onweerstaanbre kracht;
Wie zou haar dus niet roemen,
De rijkste bronwel noemen;
Ja heel het menschdom juicht van vreugd
En brengt haar lof en eer,
Zij is de leidsvrouw van de deugd,
Ter kweeking meer en meer.

Die eed'le kunst zij ons ten deel
Op 's levens kronkelpaden,
Opdat wij, als haar gunst ons streel',
Ons in haar stroomen baden;
Dan vieren wij met dankbren geest,
Nog menig Koppermaandag-feest,
En zullen daardoor toonen,
Ons voorgeslacht te kroonen;
Ja, heil de nutte Boekdrukkunst,
Die uit der domheids-nacht,
Het helderst licht, door 's Hemels gunst
Heeft aan het licht gebragt.